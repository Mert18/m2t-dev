---
language: tr
title: Böyle Söyledi Zerdüşt
description: 
date: 15 Eylül 2024
category: life,blog
image: https://m2td.fra1.digitaloceanspaces.com/public/nietzsche.webp
---

<Paragraph>
    Her geçen gün daha iyi anlıyorum Zerdüşt'ü. En az onun kadar zor buluyorum taklit etmeyi ve razı olmayı.
    Eminim ki sandığım kadar zor değil bunu yapmak. Çocuklar taklit eder ve zevk alırlar bundan.
    Ama onlar bile bir noktada sorgular taklit ettiği şeyi.
</Paragraph>

<Quote>
    <Paragraph>
        Birbirlerini kovalıyorlar, ama bilmiyorlar nereye? Birbirlerini kızıştırıyorlar, ama bilmiyorlar neden?
        Tenekeleriyle tangırdıyor, altınlarıyla şıngırdıyorlar. Üşüyorlar ve yanık sularda ısınmaya çalışıyorlar;
        kızışıyorlar ve donmuş tinlerde serinlemeye çalışıyorlar; hepsi mustarip ve müptela olmuştur kamuoylarından.
    </Paragraph>

    <Paragraph>
        Büyük ruhlar için özgür bir yaşam duruyor önlerinde hala. Sahiden, kim az şeye sahipse başkaları da ona daha az sahip olur: şan olsun küçük yoksulluğa!
    </Paragraph>
</Quote>

<Paragraph>
    Tek seçenektir çoğu için halkın arasına karışmak. Denenmiş ve onaylanmış olanın peşinden gitmek ister onlar.
    Bilinmeyen korkutur insanı, ve genelde en büyük bilinmeyenden de korkarlar.
</Paragraph>

<Paragraph>
    Yaşamın sürprizlerine kapalıdır hayatları çünkü daha çok ayak izi bulunan, betonlaşmış yolu tercih etmişlerdir. Ayaklarını çamura batırmaya hiç gelemezler.
    'Bir tek hayatım var!' derler ve düşünmek zaman kaybıdır onlar için. Her insan aynıdır onlara göre ve kendileri için de diğerleriyle 'aynı' olabilmektir dilekleri.
    Sanki daha önce milyon kez yaşamı tatmış gibi kendinden emindirler. Başkalarını takip ederek onları geçemeyeceklerini bilirler ama zaten böyle bir amaçları da yoktur.
</Paragraph>

<Paragraph>
    Korktukları için bir araya gelirler. Yalnızlığın canavarı en zayıf anlarında konuşur onlarla ve koşarak kaçarlar ondan. 
    Ölümü unutmanın tek yolu, ölüme meydan okumak, çoğalmaktır.
    Etrafındaki her şey; hayvanlar, meyveler bile ölümü hatırlatırken, nasıl olur da bu kadar unutkan olur insan?
    Onun gamsızlığıdır araştırılması gereken, ya da bu konular hakkında konuşma isteksizliği.
</Paragraph>

<Quote>
    Kardeşlerim, onların ağızlarının ve hırslarının kokuşmuşluğunda boğulmak mı istiyorsunuz? En iyisi pencereleri kırın da, atın kendinizi açık havaya!

    Ve dünya dediğiniz şeyi önce siz yaratmalısınız; bizzat sizin aklınız, sizin imgeniz, sizin isteminiz, sizin sevginizde şekil bulmalı o!
    Ve sahiden, sizin mutluluğunuz için olacak bu, siz idrak edenler!

    Size yüreğimi tümüyle açmamı isterseniz, dostlarım: eğer tanrılar olsaydı, nasıl dayanırdım ben bir tanrı olmayışıma!
</Quote>